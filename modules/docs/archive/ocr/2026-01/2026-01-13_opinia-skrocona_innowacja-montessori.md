# OPINIA O INNOWACJI PEDAGOGICZNEJ

## „Innowacja pedagogiczna z elementami metody M. Montessori"

### Wg założeń pedagogiki Marii Montessori

Innowacja oparta jest na założeniach pedagogiki Marii Montessori w celu stworzenia optymalnych warunków do indywidualnego rozwoju dzieci 5-letnich w Przedszkolu Miejskim Nr 4 im. Misia Uszatka w Pabianicach. Program zapewnia realizację obowiązującej podstawy programowej wbudowanej w treści wynikające z pedagogiki M. Montessori.

Szczególnym wyznacznikiem jest tu podmiotowa, humanistyczna koncepcja pomocy wychowawczej ukierunkowanej na indywidualny rozwój dziecka w przyjaznym środowisku. Realizacja zadań dąży do optymalnej interakcji pomiędzy wewnętrznymi potrzebami dziecka a zmieniającym się środowiskiem. Dziecko samo wybiera materiał dydaktyczny, a następnie decyduje o tempie i czasie uczenia się. Pozwala to na rozwijanie indywidualnych cech osobowości, wiary we własne siły oraz samodzielności.

Struktura treści edukacyjnych w programie zawiera zadania dla nauczyciela, sposoby realizacji treści programowych oraz spodziewane umiejętności wychowanków w formie celów operacyjnych.

W programie wyróżnione zostały następujące obszary:

1. Obszar praktycznego życia
2. Obszar integracji sensorycznej
3. Obszar języka
4. Obszar przyrodniczy
5. Obszar artystyczny
6. Obszar ruchu

Autorki proponują w swojej pracy korelację założeń metody montessoriańskiej z terapią integracji sensorycznej, rozwijając twórczą aktywność dzieci oraz budując wolność rozumianą jako samodyscyplinę i autonomię społeczno-moralną.

Do realizacji programu konieczne jest właściwe przystosowanie sali oraz wykorzystanie sensorycznych pomocy dydaktycznych z zakresu „Materiału rozwojowego" Montessori. Pomoce dydaktyczne będą dostępne dla dzieci w trakcie bieżącej pracy grupy. Prowadzona jest również bieżąca obserwacja na opracowanych arkuszach, służąca do zapisu osiągnięć dzieci w zakresie określonych w programie celów operacyjnych.

Program koreluje z Rozporządzeniem MEN z dnia 14 lutego 2017 r. w sprawie podstawy programowej wychowania przedszkolnego (Dz.U. z 2017, poz. 356).

Innowacja skierowana jest do dzieci w wieku 5 lat. Koreluje z Podstawą Programową Wychowania Przedszkolnego i programem nauczania wdrażanym w danej grupie. Jest dostosowana do możliwości i potrzeb wiekowych dzieci. Zawiera wszystkie niezbędne elementy: cele, treści, metodykę pracy z programem, ewaluację.

Zajęcia z elementami metody M. Montessori prowadzone będą przynajmniej raz w tygodniu. Treści zabaw będą dostosowane do tematyki tygodnia. Dzięki tej innowacji dzieci szybciej niż zakłada realizowany w grupie program opanują niektóre wiadomości i umiejętności oraz rozszerzą je. Zakładane przez autorki metody i formy przekazywania wiedzy będą dla dzieci atrakcyjne i zaktywizują je do różnych działań. Przy realizacji innowacji autorki proponują wiele ciekawych i niekonwencjonalnych środków dydaktycznych.

Innowacja w duchu pedagogiki Montessori pozwala na rozwijanie samodzielności, niezależności oraz ciekawości badawczej dziecka. Stosując tę innowację dzieci będą miały możliwość eksperymentowania, doświadczania, działania, obserwowania, dedukowania, samodzielnego planowania lub współpracy oraz poznają nowe pojęcia.

---

**Innowacja jest poprawna pod względem merytorycznym i dydaktycznym.**

**Opiniuję ją pozytywnie.**
